# YDB - 2/10

Abdullah Karatas

Hükümet bundan altı ay önce Bear Stearns ve Lehman Brothers şirketlerine indirimli kısa vadeli krediler vermeyip, batmalarına izin verse idi; bu krizi yaşamayabilirdik. İleriye bakınca, çıkarmamız gereken sonuç, krizleri önlemede daha çok devlet müdahalesi yerine, daha az devlet müdahalesi olması gerektiğidir. Hükümetin yapacağı büyük çaplı yardımlar, vergi ödeyenlerin paralarının batan ve kötü yönetilen bankaların finansmanı için kullanılması anlamına gelmektedir.

Geçtiğimiz seneden bu yana küresel finansal piyasalarda yaşananlar artık, insanların küresel kapitalist sistemin etkinliği üzerinde ciddi şüphelere sahip olmasına neden oluyor. Bu şüpheler, kritik birkaç noktayı kaçırmamıza neden oluyor. Öncelikle kriz tam anlamıyla özgürce çalışabilen serbest piyasa sisteminin ürettiği bir kriz değil, serbest piyasa sisteminin tam anlamıyla işlememesinden kaynaklanıyor. Amerikan hükümetinin piyasalara yaptığı devasa müdahaleler ve şimdilik reddedilen ancak yeni görüşmede kabul edilmesi yüksek ihtimal olan 700 milyar dolarlık bir yardım paketi ve büyük finansal işletmelerin devletleştirilmesiyle; yaşanan kriz daha da komplike bir hal alacak ve diğer pek çok soruna da yol açılmış olacak.

FED KRİZİ ALTI AY ÖNCE ÖNLEYEBİLİRDİ

Bugün yaşanan finansal kriz, aslında altı ay önce Amerikan Federal Hükümeti’nin, FED vasıtasıyla zor bir dönemden geçen Bear Stearns ve Lehman Brothers şirketlerine açtığı indirimli kısa vadeli krediler verilmeseydi önlenmiş olunabilinirdi. Ancak Federal Hükümet müdahale etmeyi seçti, Bear Stearms ve Lehman Brothers’ın iflasına hareketsiz kalmadı. Serbest piyasalar, ekonomi içerisinde kaynakların etkin dağıtımı sürdüğü ölçüde işler. Devlet müdahalesi olduğu ölçüde, doğrudan ya da dolaylı olarak, kaynakların etkin dağıtımı ilkesinden taviz verilecek ve kötü yönetilen şirketler piyasada var olmaya devam edeceklerdir. Bear Stearns ve Lehman Brothers şirketleri de işte bu durumda olan yani kötü yönetilen şirketlerdi. Federal Hükümet bu şirketlerine kredi musluklarını açarak problemi daha da karmaşıklaştırdı ve piyasada tam anlamıyla bir güven bunalımına neden oldu.

Eğer bu şirketlerin altı ay evvel batmalarına izin verilmiş olunsaydı, küresel sistem bugün yaşadığımız ölçüde bir krizle karşı karşıya olmazdı. Bugün sorun sadece Bear Stearns ve Lehman Brothers şirketlerinin çöküşü ve hızlı bir şekilde satımı değil, aynı zamanda Merrill Lynch, Washington Mutual, Fannie Mae ve Freddie Mac’te de benzer bir durum söz konusu.

2000 YILINDA İNDİRİLEN FAİZ DE HATAYDI

Hesap sorma gününü ertelemek sadece problemi daha da patlayıcı bir hale soktu, öyle ki dünya tarihinin gelmiş geçmiş en büyük likidite krizlerinden biriyle karşı karşıya kaldık. Ayrıca unutmamak gerekir ki, bugün yaşanan krizin kökeninde çok yanlış bir şekilde 2000 senesinde devletin yaptığı yanlış müdahaleler de yatıyor. O sıralarda ‘dot.com’ skandalı nedeniyle yaşanan türbülans, devletin sert bir şekilde faiz indirimiyle tedavi edilmeye çalışılmıştı.

Düşük faizler hem bireylerin hem de şirketlerin ellerinin kuvvetlenmesine neden oldu. Tabii bu noktada olumsuz sonuçlar da oldu. Örneğin emlak piyasasında artan fiyatlar, küresel kredi piyasasında yaşanan olumlu hava ve daha önceleri risk analizlerini çok dikkatli yapan yatırım bankalarının, ucuz kredi bulunmasıyla artık yatırım kararlarında daha gevşek davranmalarına neden oldu.

Bu durumun sona erişi, reel ekonomiden gelen şokla başladı. Zira petrol fiyatları rekor kırıyordu, Irak’ın işgali sonrası dönemde yaşanan istikrar sorunları ve Basra Körfezi’nde petrol stoklarını etkileyecek yeni bir savaş korkusu da vardı. Buna Irak ve Afganistan’daki savaş nedeniyle ortaya çıkmış olan çok ciddi bir reel maliyeti ve bu maliyetin de, vergi ödeyenlere çok ciddi bir külfet yarattığını hesaba katmak gerekiyor. Bu tablo, hükümetin açığını arttırıyor, gittikçe şişen masraflar üzerinde bir kontrol mekanizması oluşmasını engelliyordu.

Emlak fiyatları düşmeye başladı ve FED krizi engellemek amacıyla faiz oranlarını indirmeye devam etti. Finansal balonun yaratılmasının bir suçlusu da bir anlamda bu hamleydi. Faizler iyice düştükçe, artık indirmenin de bir çare olmayacağı ortaya çıkıyordu. Ek olarak, enflasyon çirkin yüzünü göstermeye başladıkça, FED enflasyonu önlemek amacıyla faizleri arttırıyordu.

Finansal balon, ciddi olumsuz sonuçlarıyla birlikte patladı. Yatırım bankaları ve büyük ölçekli küresel bankalar, hatta ‘asla batmaz’ denilenler bile batmayla yüzyüze geldi.

Faizlerin uzun süre düşük düzeylerde olması, banka yönetimlerinin riskleri yeteri kadar doğru bir şekilde ölçememelerine neden oldu. Bankalar milyarlarca doları yeni ev sahiplerine akıttı, hem de kredi notu düşük olanlara, geri ödeyemeyecek olanlara... Bu borçlar daha sonra mortgege temelli tahviller şeklinde yeniden paketlenerek sistem içinde kaldı. Bu durum kaçınılmaz olarak finansal linklerden oluşan bir ağ yarattı ve bu ağın var olabilmesi için ev fiyatlarının sürekli artıyor olması gerekiyordu. Ev fiyatlarındaki artış durunca, Tanrı korusun, düşmeye başlayınca, ki artık o konumdayız, büyük çaplı değer indirimleri ile karşı karşıya kalıyoruz.

Bu durum aslında kapitalizmin sonu değil. Bu kriz, aslında devlet müdahalesinin ne kadar tehlikeli sonuçlar doğurabileceğinin bir sonucu. Sadece Amerikalı vergi ödeyenler için değil, aynı zamanda tüm küresel ekonomi için. Bu kriz bugün bu denli karmaşıklaştı ve derinleştiyse, tek sorumlusu hükümetin bu denli işin içinde olmasıdır. Hükümet eğer Bear Stearns ve Lehman Brothers’ın batmasına izin verseydi bugünkü krizleri yaşamıyor olacaktık, zira bankacılar o zaman kötü banka yönetiminden kaynaklanan ‘ahlaki tehlike’den uzak olacaklardı.

DAHA AZ DEVLET MÜDAHALESİ

Bu kırılganlıklar nedeniyle petrol fiyatlarından kaynaklanan şoklar da daha sancılı oldu. İleriye bakınca, çıkarmamız gereken sonuç, krizleri önlemede daha çok devlet müdahalesi yerine, daha az devlet müdahalesi olması gerektiğidir. Hükümetin yapacağı büyük çaplı yardımlar, vergi ödeyenlerin paralarının batan ve kötü yönetilen bankaların finansmanı için kullanılması anlamına gelmektedir. Hükümet harcamaların daha dikkat etmek zorundadır, bütçe açığını azaltmak gerekmektedir ve Irak-Afganistan türü yeni maceralar aramaktan vazgeçilmelidir. Tabii en önemlisi de, kötü yönetilen bankaları kurtarma misyonundan vazgeçilmelidir.

Uzun vadede, finansal piyasalar kendilerini düzeltecekler ve daha güçlü bir şekilde geri dönecektir eğer hükümet karmaşadan uzak duracak olursa. Eğer müdahaleye devam ederse, o zaman işler kesinlikle daha kötü bir hal alacaktır.

Mantikli









