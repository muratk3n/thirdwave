# YDB - 15/5

Eser Karakas

Çok ilginç bir toplumsal dönüşümün içinden geçiyoruz. Toplumda, hem Türkiye’de, hem dünyada birileri bu dönüşümü algılıyor, birileri de algılayamıyor. İşin ilginç tarafı bu dönüşümü algılamada en sorunlu kesimin eğitim sektörü ve çalışanları olması. Eğitim-öğretim sektörü çalışanları bu dönüşümü algılayamadıkları ölçüde de sektör ekonominin gerisine, çok gerisine düşüyor.

Kanımca algılanamayan gerçeğin temelinde bilgi kavramının yaşadığı muazzam dönüşüm yatıyor.

1990’ların başına kadar bilgi nedret kuralına tabi bir mal idi. Başka bir ifade ile, bilgi bir kıt (nadir) faktör idi, ulaşılması için zahmet ve maliyet gerekiyor idi. Eğitim-öğretim sektörünün tüm yapısı da bilginin bir kıt kaynak olması üzerine dizayn edilmiş idi. Daha somut olmak gerekir ise, ilkokuldan üniversiteye kadar tüm müfredat programları öğrenciye bilgi aktarmak üzerine dizayn edilmiş programlar idi, hala da öyle.

Üniversitelerden bir örnek verelim; ülkemizde iyi üniversite batıda üretilen bilgiyi çabuk ve iyi aktaran, kötü üniversite ise aynı bilgiyi geç ve kötü aktaran kurum demek.

1980’lerde teknolojide büyük bir devrim yaşandı, internet denen bir sistem günlük hayatımıza girdi. Ve internet, bilginin niteliğini kökten değiştirdi. Bilgi günümüzde artık bir kıt kaynak değil, amerikanca tabiriyle bir “free good”, bir serbest mal yani ulaşılması adeta bedava ve zahmetsiz bir mal haline geldi. Elinizde standart bir dizüstü bilgisayar varsa, standart bir ingilizce bilgisine de sahip iseniz dünyanın üretilmiş tüm bilgi stoku beş dakika içinde önünüzde.

Bu dönüşümün ne anlama geldiği bazıları ve özellikle de eğitim-öğretim sektörü çalışanları tarafından iyi algılanamıyor. Ve hala tüm müfredat programları bilgi aktarma temelinde oluşturuluyor. Bilginin serbest, bedava mal haline geldiği bir dünyada ne büyük bir yanlışlık, ne büyük bir gaflet.

Müfredat anlayışı tümüyle değişmek zorundadır diyenlere de en çok tepki eğitim-öğretim sektörü çalışanlarından geliyor. Tekrar ediyorum, ilkokuldan, hatta anaokulundan üniversiteye kadar tüm müfredat anlayışı anlamsız hale gelmiştir, kökten değişmelidir. Değişimin kökeninde de bilgi kavramının dönüşümü olduğu için yeni müfredat yapılanması yeni bilgi anlayışı, yani bilginin nedret kuralından sıyrıldığı bir dünya temelli olmalıdır.

Öğrencilere bilgi aktarmanın hala eğitim-öğretim olduğunu zannetmek kadar, tabiri mazur görün, aptalca bir şey pek kalmadı. Ama tek sermayesi bu olan bir öğretici, bilgi aktarıcı kesim direniyor. Elyazmacıların matbaaya, el tezgahı kullananların makineleşmeye tarihte direndikleri gibi direniyorlar ama bu durumun komik olduğunu görmek için iki-üç asır gerekmeyecek.

Dogru

Ozellikle iyi üniversite, kötü üniversite tanimi tam isabet.
